Cando se prende un ordenador cárgase parte do kernel do  sistema operativo en memoria. Espértase ó ordenador para que recoñeza á CPU, a memoria, as unidades de disco e calquera outro dispositivo conectado sexa o teclado, o rato ou a impresora. Verifícase que no existan erros de conexión e que todos os dispositivos estean preparados para traballar axeitadamente. A este primeiro diagnóstico chámaselle POST.

Tras o arranque do ordenador o sistema operativo cárgase en memoria e permanece alí. O usuario xa pode interacionar con el para acceder ós recursos da máquina grazas a que actúa en segundo plano. Só deixa de executarse cando se apaga a máquina.

Actuando en segundo plano o sistema operativo mantén unhas táboas que lle permiten saber os recursos que están libres.  A asignación de recursos realízase segundo a dispoñibilidade dos mesmos e a prioridade dos programas, debéndose resolver os conflitos que aparecen polas peticións simultáneas. Especial mención reviste a recuperación dos recursos cando os programas xa non os precisan. Unha mala recuperación de recursos pode facer que o SO considere que xa non lle queda memoria dispoñible cando, en realidade, si a ten.

Os servizos que ofrece o sistema operativo adóitanse agrupar segundo a súa funcionalidade en varios compoñentes a través dunha interface de chamadas ao sistema. Os programas poderán elixir sobre que servizo queren executar, pero non poderán misturar varios servizos á vez. Na figura podemos ver un esquema dos servizos que ofrece o sistema operativo.
